---
weight: 40
title: "Inleiding"
---

# Inleiding

## Wat hier verstaan wordt door geloof Noodzakelijkheid van het geloof.

Het woord geloof wordt in de heilige boeken met verschillende beteekenissen gebruikt. Wij verstaan hier door geloof de volledige instemming met al wat ons van Godswege geopenbaard werd. Aan de noodzakelijkheid van het geloof om de zaligheid te bekomen, kan niemand terecht twijfelen, vooral omdat er geschreven staat : “ Zonder geloof is het onmogelijk aan God te behagen „ [^14.1].

Omdat het doel, dat de mensch moet bereiken, 't is te zeggen de zaligheid, zoo verheven is dat de natuurlijke kracht van den menschelijken geest er voor te kort schiet, daarom was het noodig dat God er hem de kennis van gaf. Welnu, die kennis is niets anders dan het geloof, dat ons doet aanvaarden al wat God geopenbaard heeft en als zoodanig ons voorgehouden wordt door het gezag onzer Moeder de heilige Kerk. Geen twijfel toch kan bij de geloovigen ontstaan over de waarheden die God, de waarheid zelve, ons geleerd heeft. Daaruit begrijpen we hoe groot het verschil is tusschen het geloof dat op God steunt, en het geloof dat we hechten aan de schrijvers der geschiedenis van het menschdom.

Niet bij allen is het geloof even diep of even vurig : we lezen immers in de Heilige Schriftuur : “ Kleingeloovige, waarom hebt gij getwijfeld ? [^14.2] Groot is uw geloof [^14.3], Vermeerder ons geloof [^14.4], Het geloof zonder werken is dood [^14.5], Het geloof werkt door de liefde [^14.6] „.  Toch is het altijd eenzelfde soort van geloof, en eenzelfde bepaling is op de verscheidene trappen van geloof toepasselijk.

[^14.1]: Hebr. XI, 6.

[^14.2]: Matth. XIV, 31.

[^14.3]: Matth. XV, 28.

[^14.4]: Luc. XVII, 5.

[^14.5]: Jac. II, 20.

[^14.6]: Gal. V, 6.

Hoe vruchtbaar het geloof is, en hoeveel nut wij er uit halen, dat zullen we in de verklaring der artikelen zeggen.

## Wanneer, en om welke reden, de twaalf artikelen van het geloof door de Apostelen opgesteld werden.

De heilige Apostelen, die de leiders en de leeraars zijn van het geloof, door den goddelijken Geest bezield, hebben in de twaalf artikelen van het symbolum de voornaamste waarheden samengevat die de christenen vooral moeten gelooven. Want, nadat ze van den Goddelijken Meester het bevel ontvangen hadden zich over de gansche wereld te verspreiden als zijn gezanten [^15.1], en aan alle schepselen het Evangelie te verkondigen [^15.2], oordeelden zij dat het goed was een kort begrip van het christelijk geloof samen te stellen, opdat zij allen hetzelfde zouden denken en prediken ; zoo zou er geen scheuring komen tusschen degenen die zij tot de eenheid van het geloof gingen roepen, maar allen zouden “ vereenigd blijven in eenzelfde gedacht en eenzelfde gevoelen „ [^15.3].

## Waarom wordt de Geloofsbelijdenis Symbolum genoemd ?

Aan de belijdenis van geloof en hoop, die zij opgesteld hadden, gaven de Apostelen den naam van Symbolum, hetzij omdat ze bestaat uit de verscheidene formules waarin elk van hen een waarheid had uitgedrukt, hetzij omdat ze die als een kenteeken wilden gebruiken, dat zou toelaten de overloopers en ingeslopen valsche broeders [^15.4], die het Evangelie vervalschen, gemakkelijk te onderscheiden van hen die zich in waarheid tot den dienst van Christus verbonden hebben.

[^15.1]: Matth. XXVIII, 19.

[^15.2]: Marc. XVI, 15.

[^15.3]: I Cor, I, 10.

[^15.4]: Gal. II, 4.

## Noodzakelijkheid en indeeling van het Symbolum.

*Ik geloof in God*. In den christelijken godsdienst worden aan de geloovigen vele waarheden voorgehouden, die ze zoowel in hun geheel als elk afzonderlijk met een zeker en vast geloof moeten aanvaarden. Doch op de eerste plaats zullen allen die waarheid moeten gelooven die God zelf ons geleerd heeft, en die als de grondslag is van alle waarheid : de eenheid van het goddelijk wezen, het onderscheid tusschen de drie Personen, en de verschillende werking die hun om bijzondere redenen wordt toegeschreven. De pastoor zal aantoonen dat de leering van dit mysterie in 't kort begrepen is in het symbolum. Want — onze voorgangers, die dit punt met vroomheid en zorg behandelden, deden het reeds opmerken — het symbolum wordt best in drie deelen ingedeeld : het eerste handelt over den eersten Persoon der goddelijke Drievuldigheid en het wonderbaar werk der schepping ; het tweede over den tweeden Persoon en het geheim der verlossing van het menschdom; het derde over den derden Persoon, bron en beginsel onzer heiligmaking. Elken zin der belijdenis noemen we een artikel, zooals onze voorouders het deden : evenals de ledematen van ons lichaam uit verschillende geledingen bestaan, zoo onderscheiden we ook in de belijdenis verschillende deelen die elk afzonderlijk moeten geloofd worden, en die deelen heeten we artikelen.

